---
title: "FlatBT"
date: 2024-03-18
description: "Vrhunsko audio pretpojačalo"
draft: false
tags: ["FlatBT"]
weight: 10
---
## Vrhunsko audio pretpojačalo

<hr>
{{< load-photoswipe >}}
{{< gallery caption-effect="fade" >}}
  {{< figure src="./gallery/FlatBT/FlatBT - Pločica (viktor1986).jpg" caption="FlatBT - Pločica (viktor1986)" >}}
{{< /gallery >}}
<hr>

*FlatBT* je naš odgovor na rastuću potražnju za **vrhunskim** pretpojačavačima od strane audiofilske i samograditeljske zajednice. U većini slučajeva, audiofili traže linijske stepene širokog propusnog opsega i ravne frekventne karakteristike a bez ikakvih tonskih kontrola, kao i sa vrlo niskom izlaznom impedansom zbog lakšeg povezivanja sa modernim izlaznim pojačalima. FlatBT je dizajniran sledeći takve zahteve i smatramo da će više nego zadovoljiti sva razumna očekivanja čak i probirljivijih i zahtevnijih audiofila.

Ovaj KIT se sastoji od pažljivo pažljivo odabranih komponenata vrhunskog kvaliteta i profesionalno urađenom pločicom da bi se obezbedilo što lakše sastavljanje kao i beskompromisne karakteristike i specifikacije završenog uređaja. Komplet je propraćen i ovim pisanim uputstvom za sklapanje i podešavanje koje sadrži šemu i nacrt rasporeda elemenata na pločici da bi Vam olakšali proces sastavljanja i podešavanja uređaja.

Pre nego što počnete sa radom, savetujemo da se prvo dobro upoznate sa šemom, rasporedom delova i samom pločicom. To iskusnijima može izgledati trivijalno, ali se pokazalo veoma korisno kod manje iskusnih samograditelja. Mi podrazumevamo i očekujemo da ste sasvim sposobni da: razlikujete i prepoznajete razne komponente i čitate njihove vrednosti, te da vešto rukujete lemilicom i tehnikom lemljenja. Ako to nije slučaj, molimo i savetujemo da tokom rada obezbedite prisustvo i pomoć nekoga sa dovoljno znanja i praktičnog iskustva! Da bi uspešno sastavili ovaj KIT, mi Vas savetujemo da striktno poštujete crtež rasporeda komponenata kao i redosled faza u sklapanju kako je u daljem tekstu opisan. Crtež rasporeda delova na pločici je dat kao "pogled sa strane komponenata".

Sklapanje je najbolje početi postavljanjem četiri žičana kratkospojnika a posle toga postavljanjem pasivnih komponenata. Uopšteno rečeno, veoma je važno sve komponente ugraditi tako da im ostanu što kraći izvodi, a to znači da ih treba postaviti tako da bukvalno leže u dodiru sa površinom pločice. Počnite sa postavljanjem i lemljenjem otpornika, posle toga zalemite i dva višeobrtna trimera a onda ugradite i sve kondenzatore osim elektrolitskih. Za sve do sada postavljene komponente sasvim je nevažno kako ste ih okrenuli jer ne spadaju u tzv. "polarizovane" komponente. Međutim, u sledećim fazama će te postavljati komponente kod kojih je JAKO bitno kako ste ih okrenuli! Sledeći korak je postavljanje elektrolitskih kondenzatora čiji polaritet je uvek jasno naznačen na kućistu i to obično bude označavanjem negativnog pola. Postavite ih prema tim oznakama ali je uvek preporučljivo da pre nego što ih zalemite ipak još jednom proverite da li ste ih tačno okrenuli obzirom na polaritet.

Posle elektrolita, na red dolaze "aktivne" komponente a to su poluprovodnici tj. tranzistori i diode. Potrudite se da lemljenje poluprovodnika obavite što brže ali ipak kvalitetno, zato što ta vrsta komponenata ne trpi tako visoke temperature u dužem periodu. I ove komponente spadaju u "polarizovane" i veoma je važno kako ih okrećete i koja njihova nožica ide u koju rupicu na pločici. Ako tu sada napravite grešku, vrlo je moguće da ta komponenta bude momentalno uništena već u momentu uključenja, a gotovo je sigurno da Vaš uredjaj neće proraditi. Pogrešno postavljanje jedne komponente može prouzrokovati pregorevanje i nekih drugih inače već pravilno postavljenih! Na pločici postoje tri diode, dve manje signalne i jedna LED dioda. Signalne diode su u lako lomljivom staklenom kućištu i zbog toga  nikada ne savijajte njihove nožice blizu kućišta. One na kućištu imaju odštampan mali prsten u boji i on označava katodu što će pomoći da ih pravilno okrenete sledeći nacrtani simbol diode na pločici. LED dioda ima na kućištu jednu zaravnjenu površinu, i nožica koja je bliža toj površini je katoda i lemi se na na cetvrtasti pad ispod simbola LED diode na pločici. Svi mali tranzistori u TO92 kućištu se postavljaju tako da je njihova donja površina udaljena od pločice oko 2-3mm ... ne više. Pre nego ih postavite i zalemite, formirajte njihove nožice tako da im razmak odgovara rupicama u koje se postavljaju na pločici.

Preostalo je da se ugrade još tri komponente. To su malo veći tranzistori u pljosnatom pravougaonom plastičnom kućištu sa rupom, i treba da ih zalemite tako da su im oznake okrenute na gore. Takođe ih treba mehanički pričvrstiti na neku metalnu površinu radi hlađenja jer se oni umereno greju tokom rada. Za to će biti dovoljan neki manji hladnjak ili komad aluminijumskog lima debljine 2-3mm savijenog u obliku slova Z koji je pričvršćen na donji poklopac kućišta preampa. Konačno rešenje ostavljemo Vama da ga prilagodite Vasim željama i raspoloživom prostoru u uređaju.

## Podešavanje

PODEŠAVANJE pretpojačala je veoma jednostavno. Prvo proverite da li sklop kojim ćete napajati pretpojačalo daje potrebne i tačne napone koji ne odstupaju više od 100-200mV jedan od drugog. Idealno gledano, pozitivni i negativni napon napajanja bi trebalo da su indentični, ali je mnogo važnije da su međusobno isti nego da budu baš tačno 24V. Ako je taj uslov zadovoljen, završite i ostala povezivanja SAMO JEDNOG kanala preampa sa napajanjem. Sada postavite kratkospojnik na ulaz preampa a ostavite izlaz "otvoren" tj. da nije povezan nigde. Valjalo bi da imate pri ruci dva multimetra, ali čak i jedan će biti dovoljan ako ne može drugačije. Postavite preklopnik na multimetru na opseg 1 ili 2V DCV i postavite ispitne vrhove da merite napon na krajevima otpornika R19. Crveni vrh ide na onaj izvod R19 koji ide na emiter Q14 a crni vrh na drugi izvod koji ide na izlaz. Uključite napajanje i posmatrajte sta očitava instrument. Podešavajte BIAS trimer P2 dok instrument ne pokaže 450mV (0,45V). Sada ispitne vrhove instrumenta premestite tako da je crveni na izlazu preampa (spoj R19 i R20) a crni na masi napajanja. Promenite i merni opseg instrumenta na položaj 100-200mV DCV i podešavajte P1 da instrument očita 0V ili što bliže tome. Proverite ponovo pad napona na R19 koji bi trebao da bude i dalje 450mV, a posle toga proverite da na izlazu i dalje nema nikakvog DC napona. Ako je neophodno, još malo doterajte odgovarajuće trimere P1&P2 da postignete tražene vrednosti. Istu ovu proceduru ponovite i sa pločicom drugog kanala i ako je i tu sve OK, Vaš pretpojacavač je spreman za rad!

## Prilagođavanje

PRILAGOĐAVANJE ovog pretpojačala je lako izvodljivo i treba ga uraditi kada za to postoje potrebe u Vašem setup'u zbog nekih specifičnosti. Sa vrednostima elemenata datim u spisku materijala, ukupno pojačanje FlatBT je postavljeno na 5x  (pet puta) I određuje ga odnos otpornosti R12 i R13 a prema jednostavnoj formuli POJAČANJE=(R13+R12)/R12. Ako Vaš izvor signala (na primer CD-player) daje relativno visok nivo na izlazu, pojačanje preampa može biti preveliko za Vaš setup, a to može voditi opadanju opšteg kvaliteta zvuka Vaseg sistema i povećanju izobličenja. Da bi smanjili pojačanje, treba da zamenite R12 (sada je 1,2k=1k2=1200oma) sa otpornikom većeg otpora. Da smanjite na 4x, stavite R12=1k6 a da smanjite na 3x stavite R12=2k4. Ako imate obrnutu situaciju i treba Vam vece pojačanje, procedura je takođe jednostavna... samo smanjite vrednost otpornika R12 koristeći gore navedenu formulu.

## Sklop za napajanje

SKLOP ZA NAPAJANJE nije deo ovog  KIT-a i moraćete ga sami napraviti. Kvalitet sklopa za napajanje igra veoma značajnu ulogu u postizanju ultimativnih rezultata kod bilo kog HiEnd audio uređaja. Zbog toga Vam savetujemo da koristite najbolje rešenje koje možete sebi priuštiti, jer pravi izbor napajanja može značiti razliku između vrlo dobrog i vrhunskog preampa. Ako planirate da koristite naponske stabilizatore, savetujemo da koristite neku vrstu paralelnog regulatora (shunt regulator) tipa "Salaš" ili slično. Neki audiofili više vole da nemaju nikakvu stabilizaciju već samo osnovni tip napajanja... samo transformator, Grec i elektroliti. To bi bilo ono što se na Slici 1 nalazi levo od tačaka A i B. Obratite pažnju da ako radite ovu varijantu napajanja, transformator mora imati sekundarne namotaje za 2x17..18V a ne kako je napisano na šemi! Neki drugi na tu osnovnu konfiguraciju dodaju samo dva jednostavna stabilizatora sa po jednim tranzistorom koji ima Zener diodu od baze ka masi. Ta varijanta je u celosti data na Slici 1. Ako se odlučite za punu i kvalitetnu stabilizaciju onda radite "Salaš shunt stabilizator" kakav je prikazan na Slici 2.  Konačna odluka je na Vama, pa iako sklop za napajanje nije deo ovog KIT-a, u želji da Vam pomognemo, dajemo i slike 1&2 sa mogućim rešenjima. Ako koristite stabilizaciju tada transformator treba da bude sa sekundarom kako je naznačeno na Slici 1. Takođe je važno da napomenemo da morate obezbediti hlađenje za BD239/240 kao i za IRF530/9530 HEXFET-s ako se odlučite za neku od tih varijanti.




<p style="color: red;" class="text-center">Ako ste manje iskusni u gradnji audio uređaja, preporučujem da pogledate neka uputstva u TUTORIJALIMA.</p>
