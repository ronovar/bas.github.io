---
title: "PARAMETARSKI EKVILAJZER"
date: 2024-03-18
description: "Tonska kontrola"
draft: false
tags: ["PARAMETARSKI EKVILAJZER"]
weight: 10
---
## Tonska kontrola

Danas ima *mnogo* **kontroverze** po pitanju tonske kontrole u audio sistemu. Audio "čistunci" zagovaraju potpuno izbacivanje bilo kakve kontrole boje tona u audio lancu pod izgovorom da se jedino tako može čuti "originalni" zvuk, zaboravljajući da je poprilično "bojenje" već obavljeno u studiju prilikom snimanja ili remiksa. Barem isto toliko su dodatno u zabludi ako veruju da je u njihovim sobama, sa datim audio sistemom i zvučnicima, dovoljno da što kraće proslede signal sa CD plejera do pojačala da bi dobili originalni sound. Možda... ako su sigurni da imaju apsolutno idealne komponente, zvučnike i prostoriju specijalno projektovanu i opremljenu samo za slušanje muzike. Bili bi strašno iznenađeni kada bi izvršili stvarna merenja!!!

Predpostavljam da je očigledno da ja nisam poklonik tog pokreta, niti ču ikada biti. Tome me uči moje prilično veliko i dugogodišnje praktično iskustvo sa audio sistemima i nebrojena merenja i slušni testovi koje sam vršio ili im prisustvovao. Verujem da je višestruko korisno a u najvećem broju realnih situacija i neophodno imati u audio sistemu mogućnost korekcije reprodukovanog frekventnog spektra da bi mogli da kompenzujemo nedostatke i nesavršenosti koje svaka komponenta pomalo dodaje (a posebno zvučnici i prostorija), pa krajnji rezultat, bez korekcije, može biti katastrofalan.

Većina kućnih stereo pojačala ima neku vrstu tonske kontrole već ugrađenu, ili čete umesto toga naći ekvilajzer kao zaseban uređaj u lancu, vezan neposredno pre izlaznog pojačala. Ako već postoji potreba da se izvrši korekcija frekventnog odziva sistema (ja pod sistemom podrazumevam: i ceo audio lanac i zvučnike i prostoriju sa nameštajem, zavesama, tepisima...itd, dakle SVE ZAJEDNO !!!), tada če ekvilajzer uvek obaviti bolji posao nego samo BASS i TREBLE kontrole na pojačalu, jer se "defekti" mogu pojaviti praktično bilo gde u frekventnom spektru, a obična tonska kontrola to zbog svoje nefleksibilnosti, neće moći da kompenzuje.

Standardni, takozvani, grafički ekvilajzer ima mogućnost mnogo finije kontrole. Još bolje rešenje je PARAMETARSKI ekvilajzer. Za razliku od standardnog (Grafičkog), on omogućava da se fino (čitaj: precizno i kontinualno) kontrolišu još neki parametri kao što su tačna frekvenca na koju delujete kao i širina frekventnog spektra na koji će kontrola delovati. Ovde opisani uređaj spada u red vrlo kvalitetnih, i sa svoja četiri filterska stepena + bas i treble kontrolom više će nego zadovoljiti sve praktične situacije. Retko kada je potrebno da korigujete veče nedostatke na više od četiri dela frekventnog spektra, pa su četiri filtera sasvim dovoljna, u suprotnom, nešto drugo "debelo" ne valja u vašem sistemu.

Da bi uspešno "ispeglali" svoj sistem (ako mu je to uopšte potrebno!?), trebaće vam još tri dodatna uređaja: generator "roze" šuma ("pink noise"), kvalitetan= frekventno što ravniji mikrofon,i neka vrsta audio analizatora spektra. Ovo treće zvuči bombasto i nedostižno, ali ne mora da bude tako. Možete se poslužiti i nekim boljim grafičkim ekvilajzerom koji ima ugrađen analizator spektra u pojednostavljenoj formi i sa led diodama kao displejem. Još bolje rešenje je da koristite kućni PC sa kvalitetnom zvučnom karticom i nekim od brojnih specijalizovanih softvera baš urađenih za tu svrhu. Mnogi takvi programi su besplatni i ima ih dosta na Internetu. Jednu običniju a ipak kvalitetnu verziju generatora "roze" šuma možete naći i ovde u mojoj svaštari u poglavlju "Instrumenti".

U procesu "peglanja" vašeg celokupnog audio sistema (a napomenuo sam ranije šta ja podrazumevam pod "sistemom") vodite računa o tome da nije neophodno da apsolutno korigujete baš svaku neravnomernost na koju naiđete. Posebno vam preporučujem da ne dirate deo spektra između nekih 400Hz i recimo 5KHz. To je zbog toga što sluh kod ljudi reaguje različito na direktan i reflektovani zvuk u ovom delu spektra. Direktan talas uglavnom određuje ono što očenjujemo kao "kvalitet" dok nam reflektovani talas donosi utisak ambijenta i prostornosti. Zato preterana ekvalizacija u ovom delu spektra može da dovede do sasvim nepoželjnih rezultata... prilične "obojenosti" zvuka direktnog talasa u pokušaju da kompenzujemo nedostatak koji u stvari potiče od reflektovanog talasa a prouzrokovan je neadekvatnom akustikom prostorije. Molim vas, to ne znači da apsolutno ne smete ništa da pipnete u tom delu spektra, već je to samo upozorenje da budete što umereniji u promenama koje tu činite, jer je ljudsko uvo u tom opsegu najosetljivije. Nerazumna i nekontrolisana upotreba ekvilajzera može da napravi više štete nego koristi!!!

Ova vrsta ekvilajzera je najčešće dosta kompleksnija i nešto teža za gradnju nego grafički ekvilajzer ali zato za uzvrat daje mnogo fleksibilniju kontrolu. U koliko vam nisu potrebna sva četiri filtera, vrlo je lako "preskočiti" bilo koji filter žičanim linkom(normalno, nemojte ugrađivati ni komponente za taj filter!). Pločica je tako rešena da je to vrlo jednostavno izvodljivo. Inače, predložena pločica je za JEDAN kanal, pa za stereo verziju morate uraditi dve takve pločice. Predlažem da u uređaj dodate i preklopnik ili rele kojim bi se ceo ekvilajzer premostio da možete da vidite i na šta liči zvuk bez korekcije.

Predpostavljam da će za većinu graditelja najveći problem biti kako da reše potenciometre. Najbolje je da se odgovarajući potenciometri levog i desnog kanala kontrolišu na jednom mestu tj. istim dugmetom na prednjoj ploči, ali to nije apsolutno neophodno. Mogu levi i desni kanal imati odvojene dugmadi ali to prednju ploču čini dvaput većom a i broj dugmadi postaje dvostruk, mada je mehanički to jednostavnije rešenje. Druga mogućnost je da se urade posebni "kuplunzi" za sinhronizovan rad potenciometra i predlažem vam dva rešenja data na sledećim slikama:

{{< paige/gallery align="center" >}}
{{< paige/image alt="Tandem Pots 1" title="Tandem Pots 1" src="./images/Tandem-Pots1.png" height="338px" >}}
{{< paige/image alt="Tandem Pots 2" title="Tandem Pots 2" src="./images/Tandem-Pots2.png" >}}
{{< /paige/gallery >}}

Ovo drugo rešenje sam ja koristio za jednog naručioca i izvrsno je završilo posao ako je lepo napravljeno.

Normalno, moguća su i druga, još egzotičnija rešenja, a verovatno i neka još pametnija od ovih koja su data, pa to ostavljam svakom graditelju na volju.

Iz razloga jednostavnosti, šema je podeljena na dva dela: šema filterskog člana (na pločici ima četiri takva indentična filtera) i šema BAS i Treble tonske kontrole. Na tim šemama NISU ucrtani blok kondenzatori za blokadu (dekuplovanje) napajanja a koje će te naći na pločici. SVI takvi kondenzatori su 100nF i svi su MKH ili MKM tipa (NE DISK KERAMICKI !!!!!!!!!!) i treba ih ugraditi iako ih na šemi nema. Takođe zbog jednostavnosti, na šemi vezivanja su prikazani samo potenciometri za tonsku kontrolu i JEDAN filter, a ostali filteri se vezuju indentično. Gledajte da vam rastojanje od pločice do potenciometara na prednjoj ploči bude što manje! Što se tiče napajanja, ono je standardnog tipa +-15V stabilizovano, pa nije data ni šema ni pločica za to.

> JOŠ JEDNOM NAPOMINJEM DA JE OVO PLOČICA ZA JEDAN KANAL, A ZA STEREO VAM TREBA DVE TAKVE PLOCICE !!!!

