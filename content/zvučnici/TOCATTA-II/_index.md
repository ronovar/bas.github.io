---
title: "TOCATTA-II"
date: 2024-03-18
description: "Aktivna 3-sistemska zvučna kutija"
draft: false
tags: ["TOCATTA-II"]
weight: 10
---
## Aktivna 3-sistemska zvučna kutija

*TOCATTA-II* su na neki način za naše uslove pomalo **neobične zvučne kutije**. Navikli smo da viđamo uglavnom dvosistemske ili trosistemske zvučne kutije sa pasivnim skretnicama priključene na neko stereo pojačalo. Verovatno se većini ljudi to čini "normalnije" i jeftinije ali su obe tvrdnje vrlo diskutabilne i u mnogome zavise iz kog ugla na sve to gledate!

Ja ovde neću ulaziti u detalje i argumente za ili protiv pasivnih ili aktivnih zvučnih kutija, već ću pokušati da vam dam prikaz jednog od mogućih rešenja, onako kako sam to uradio za jednog naručioca. U koliko vam je to neki pokazatelj, ja sam se odlučio da gotovo indentične kutije uradim i za sebe, ali verovatno sa nekim drugim drajverima tj. kako mi to zovemo - zvučnicima. Naručilac je već imao kupljene drajvere pa ih je, takvi kakvi su, trebalo uklopiti u sistem. On je vođen povoljnom cenom nabavio SAL drajvere (SAL= Somogyi Audio Line Mađarska firma sasvim osrednjeg kvaliteta) i to: 10" woofer-dubokotonac SRP-2530, 6" midrange-srednjetonac SRP-1620 (koji i nije pravi srednjetonac) i 1" kalotni tweeter -visokotonac DTF-12 sa fero-fluidom. Imajući na raspolaganju Thiele-Small parametre woofera, dizajnirana je bas-refleks kutija zapremine 141 litar koja je "podešena" na 22Hz/-3dB uz pomoć dva bas-refleks rezonatora unutrašnjih prečnika 45mm i dužine 105mm svaki.

U suštini, gotovo sve što vam je potrebno za gradnju je vidljivo sa slike1, a ono što se na njoj ne nalazi su letvice od punog drveta 2x2cm koje se nalaze duž svih spojeva stranica kao i unutrašnje oblaganje i punjenje kutije. Ko se bude upuštao u gradnju može da mi se obrati za detalje na moju E-mail adresu. Inače, kao materijal za kutije je korišćen Medijapan i to 28mm za prednju ploču a 18mm za sve ostalo.

<p>{{< paige/image alt="Tocatta-II" class="rounded-2" src="./images/Tocatta-II.png" title="Tocatta-II" >}}</p>

Donja trouglasta kaseta služi samo kao ukrasno postolje i prostor za smeštaj elektronike i nema nikakvog uticaja na zvuk i rad kutije.

Budući da su tokom razvoja ove kutije od pasivnih "prerasle" u aktivne, razvijena je tropojasna aktivna audio skretnica i odgovarajuća izlazna pojačala za svaki drajver. I tu su zbog zahteva naručioca, pravljeni mnogi kompromisi između snage, cene, kvaliteta, pouzdanosti, nabavljivosti i još ko zna čega... Sudeći po svemu tome, čovek bi rekao "ma ko zna kakvo li je ovo sr....?!" ali su krajnji rezultati bili stvarno iznenađujuće dobri.

Skretnica je jedno standardno dobro poznato rešenje sa kombinacijama Linkwitz-Riley čelija, s tim da sam kao prelomne frekvence odabrao 280Hz i 4260Hz. Ovo je zbog toga što smatram da po svaku cenu treba uvek nastojati da se izbegne "rezanje" u opsegu od oko 350Hz do oko 3,6KHz. Ovo je još važnije za pasivne skretnice nego za aktivne pa vam savetujem da me poslušate. U ostalom to mi je i praksa više puta pokazala a objašnjenje bi zahtevalo mnogo više vremena i prostora nego što sam trenutno voljan da uložim.

Šeme skretnice i izlaznih stepena čete naći na dnu stranice u Adobe-ovom PDF formatu. Postoje i razrade pločica za oba modula koje ovde nisu date, ali je moguće da bih ponekom mogao i da ih ustupim. Šema ispravljača za napajanje oba modula nije data jer smatram da svako ko je dovoljno samouveren i sposoban da krene u ovu gradnju, treba da je više nego sposoban da sam uradi tako jednostavan sklop. Sam trafo treba da je torusni i sa 2x22V AC na sekundaru.

<p style="color: red;" class="text-center">Ako ste manje iskusni u gradnji audio uređaja, preporučujem da pogledate neka uputstva u TUTORIJALIMA.</p>
