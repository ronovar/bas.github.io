---
title: "ZVUČNE KUTIJE"
date: 2024-03-18
description: "Osnovni pojmovi"
paige:
  math: true
draft: false
tags: ["ZVUČNE KUTIJE"]
weight: 10
---
## Osnovni pojmovi

Dugo sam razmišljao da li da se uopšte upuštam u pravljenje tutorijala na ovu temu, jer je materija izuzetno široka i kompleksna, a ja sebe ne smatram nekim posebnim stručnjakom za ovu oblast jer to i nisam. Ali, razmišljajući o broju mlađih zaljubljenika u audio i samogradnju, ipak sam odlučio da pokušam da im koliko-toliko pomognem (u granicama moga znanja i iskustva) da barem stvore nekakvu grubu ali što celovitiju sliku o "svetu" zvučnih kutija. Imajući na umu da je ovo namenjeno ljudima sa manje znanja i iskustva, trudiću se da i količinu informacija i stil pisanja i terminologiju držim na prikladno prilagođenom nivou.

<p style="color: red;">Mnogi bolji poznavaoci problematike zvučnih kutija će se možda pobuniti na neke od postavki koje slede u daljem tekstu, ali ja još jednom napominjem da se rukovodim logikom da su ovo uputstva za prve korake manje iskusnih početnika, kroz vrlo obiman i komplikovan svet zvučnih kutija, jer polazim od toga da će vremenom kako budu više saznavali i sticali praktična iskustva, i sami shvatati mnogobrojne dodatne međuzavisnosti i finese. Da bi se baš sve reklo i objasnilo, trebalo bi uraditi nešto po obimu nekoliko desetina ili stotina puta veće od ovog članka, a i to bi trebalo da uradi neko ko mnogo više zna o tome od mene.</p>

<p class="text-center">>>>>>>>>>>>>>>>>> o O o <<<<<<<<<<<<<<<<<</p>

Najveći deo gubitka kvaliteta, u modernim sistemima za reprodukciju zvuka, uglavnom je zasluga zvučnika, koji iz nekog pomalo čudnog razloga nisu istim tempom pratili razvoj ostalih komponenata sistema. Po mom mišljenju, zvučnici su danas "usko grlo" audio sistema.

Na početku, moram da napomenem da sam pristalica precizne reprodukcije a ne HiFi-a. Postojalo je vreme kada su ove dve stvari bile sinonimi, ali je danas u mnogim aspektima HiFi postao neka vrsta religije u kojoj su verovanja i ubeđenja mnogo važnija od istine, a znanje se uspešno zamenjuje entuzijazmom. Pravi "hramovi" HiFi-a su raznorazni (najčešće) fantastično skupi sistemi, a "vrhovni svestenici" su neki novinari u HiFi magazinima, koji upravo genijalno pronalaze razloge i pseudo-naučna objašnjenja kao duševnu satisfakciju za one koji su na takve sisteme potrošili prava mala bogatstva pa im ovo dobro dođe da , onako... u sebi, imaju kompletno i argumentovano opravdanje za takav potez i trošak. Zakoni fizike "upetljani" u sisteme za reprodukciju zvuka, odavno su vrlo dobro poznati i ustanovljeni, a ipak se vrlo često dovode u pitanje ili čak i ignorišu od strane tih istih novinara čije "mentalne i retoričke" onanije uglavnom služe da dignu pritisak pravim poznavaocima i istraživačima.

Jednostavno je nemoguće napraviti bilo kakav napredak (izuzev slučajno ili na sreću) bez jasne slike o tome šta je sve "u igri" i koji su to ključni kriterijumi. Da bi se odredilo kolikom delu nečijeg znanja se može verovati, moraju se prvo ukloniti iz njega svi mitovi, predrasude i pseudo-istine. Ljudsko čulo sluha je veoma kompleksno i veoma osetljivo u nekim oblastima, a opet, i iznenađujuće "opušteno" i "nonsalantno" u nekim drugim. Audio sisteme možemo slikovito posmatrati kao prozor između originalnog zvuka i slušaoca. Sve što je neophodno je da se taj prozor napravi "veći" nego zvuk koji kroz njega prolazi. Ako slušaoci ne mogu primetiti bilo kakav pad u kvalitetu, onda je kvalitet zadovoljavajući i prozor je dovoljno veliki. Praveći ga još većim samo povečava troškove.

Kako su audio sistemi pravljeni za ljudsku upotrebu, to i kriterijumi kvaliteta, u krajnjoj liniji, mogu biti samo subjektivni. Slušni testovi su vitalni deo procesa, ali tek onda kada je taj deo sistema već prošao objektivne testove i merenja. Da bi bili od bilo kakvog realnog značaja i vrednosti, takvi slušni testovi moraju biti pravilno sprovedeni da bi se izbegla pristrasnost bilo koje vrste u ocenjivanju. I ja mogu da slušam i ocenjujem neki par zvučnika kao i bilo ko drugi, ali za razliku od mnogih ja sebe ne smatram kompetentnim da to radim sam. To je zbog toga što je dijapazon slušnih sposobnosti kod ljudi toliko širok i raznolik, da bi bilo vrlo prepotentno da bilo ko ponaosob sebe smatra reprezentativnim primerkom naše vrste. Prirodno je da bih ja svoje projekte i dizajne makar malo, svesno ili podsvesno, favorizovao u odnosu na neke tuđe. U iole validnom slušnom testu (da bi njegovi rezultati uopšte nešto značili) trebalo bi obezbediti da ni operator na sistemima a ni slušaoci-ocenjivači ne mogu ni u kom momentu i ni na koji način da makar i naslute koji uređaj trenutno slušaju. Ja mogu slušati i ocenjivati zvučnike koje sam ja dizajnirao i (ili) napravio samo u toliko da budem siguran da, po mom mišljenju, nemaju nekih jasnih i evidentnih nedostataka, ali stvarno poređenje sa bilo kojim drugim zvučnicima sličnih performansi, je po meni nespojivo sa pojedincem koji slušni test radi sam.

<p class="text-center">>>>>>>>>>>>>>>>>> o O o <<<<<<<<<<<<<<<<<</p>

NE POSTOJI NAJBOLJI tip zvučnih kutija. Svaki tip ima svoje prednosti ali i mane, i pravilan izbor zavisi od više faktora koji su ponekad međusobno oprečni što dodatno otežava izbor. Dizajn i izrada zvučne kutije nije nimalo naivan poduhvat, pa je ponekad zapanjujuće sa kolikom lakoćom se ljudi upuštaju u izradu čak i "High-End" konstrukcija iako je očigledno da imaju vrlo malo iskustva. Polaze od logike: "...nabavio sam vrhunske skupe drajvere, imam detaljan nacrt vrhunske kutije... ako sve to odradim mora da rezultat bude kao original..." E, ne mora! I najčešće ne bude tako! Kao i za većinu drugih stvari u životu, tako i u ovom slučaju čovek najlakše napravi grešku i dolazi do "promašaja" kada se u isto vreme "sklope" dva faktora: prvo - iz raznih razloga nije (ili ne želi da bude) svestan svojih znanja i mogućnosti, i drugo - postavi pred sebe nerealno visok cilj koji njegove realne mogućnosti ne mogu da ostvare. Ovo nije rečeno da bi nekoga povredio ili uvredio, već iz želje da mlađe podstaknem da prvo porade na sebi i svom znanju jer će im to ubrzo doneti mnogo bolje rezultate.

Generalno gledajući, ono što čini jednu zvučnu kutiju moglo bi se grubo podeliti u četiri oblasti: drajveri (zvučnici), sama kutija, skretnica i ispuna materijalom za prigušenje. Imajte uvek na umu da je JEDINA PRAVA ISTINA da su SVE te oblasti PODJEDNAKO VAŽNE! "Promašaj" u bilo kom smislu i u bilo kojoj od tih oblasti vodi sigurno do lošeg krajnjeg rezultata u ovom ili onom smislu. Kupite najfinije drajvere za 2000Eura ali... pogrešite li sa skretnicom ili loše dimenzionisanom ili izrađenom kutijom, ili pak pogrešite sa ispunom kutije i dobićete po zvuku i kvalitetu nešto što ste možda mogli već gotovo da pazarite kao "second-hand" za 100Eura. Pogledajmo ukratko osobine i faktore koji su vezani za ove oblasti.

### Drajveri

<p style="color: red;">Veoma je važno napomenuti da je za pravilno projektovanje bilo koje zvučne kutije neophodno da poznajemo osnovne parametre drajvera koje planiramo da koristimo. Ti parametri koji su nam potrebni se najčešće zovu "Thiele-Small parametri" ili skraćeno "TS parametri" i naziv potiće od dva Australijanca - Nevil Thiele i Richard Small koji su krajem 60'-tih i početkom 70'-tih ustanovili zavisnosti i formule za približno određivanje toga kako će neki woofer zvučati u nekoj kutiji a pre nego što to stvarno i napravimo. Uglavnom se ovi parametri odnose na woofere tj zvučnike za duboke tonove budući da se zvučna kutija u suštini i dizajnira prema njima i njihovim osobinama. Za woofere renomiranih proizvođača ćete te parametre ili već dobiti sa drajverom ili ih dosta lako pronaći na mnogo mesta na Internetu, ali ako koristite "neki" woofer nepoznatog porekla moraćete da barem neke najvažnije TS parametre izmerite sami. To uopšte nije teško i nije potrebna nikakva specijalna merna oprema. Više instrukcija o tome kako da to uradite možete naći u mom tutorijalu "Pojednostavljen metod za određivanje nekih od Thiele-Small parametara" koji se time bavi. Skup tipičnih TS parametara za jedan woofer mogao bi da izgleda ovako:</p>

<p>{{< paige/image alt="TS Parametri" class="rounded-2" src="./images/Tsprimer.png" title="TS Parametri" >}}</p>

U najvećem broju slučajeva, drajver za najdublje tonove tzv. "woofer" je glavni determinišući faktor. To ne znači da srednjetonac (midranger) i visokotonac (tweeter) nisu važni i od uticaja, ali se sama zvučna kutija i radi uglavnom zbog woofera i prema njegovim parametrima. Za srednjetonac i visokotonac čak nije ni neophodno da budu u toj kutiji. Za kvalitetnu reprodukciju najnižih tonova woofer-drajver bi trebalo da je srednje osetljivosti, sa ravnom i konusno oblikovanom membranom izrađenom od nekog termoplastičnog ili kompozitnog materijala ili od aluminijuma. Membrana bi trebalo da je srednje do velike mase i većeg prečnika(10"=10inca=250mm pa naviše). Visoka efikasnost je moguća samo sa velikom membranom a uz to velike membrane uvek imaju mnogo manja izobličenja od malih membrana. Vešanje bi trebalo da je polukružnog oblika i od gume ili poliuretanske pene. Kao što vidite, sve su to mehanički parametri i to je zbog toga što su glavna ograničenja dinamičkih zvučnika skoro isključivo u oblasti njihove mehanike a ne električnih i magnetnih svojstava (što svakako ne znači da su ta svojstva potpuno nebitna!!!). Za konstruisanje kutije za taj neki woofer koji imate ili ste planirali da ga nabavite, morali bi da znate neke njegove osnovne parametre. Čest je slučaj da ste nabavili drajvere za koje nemate nikakvih parametara pa vam ostaju samo dve mogućnosti. Ili će te naći način da izmerite barem osnovne potrebne parametre za šta bi moglo da vam bude od koristi moje uputstvo za određivanje Thiele-Small parametara koje možete naći u odeljku "Tutorijali", ili će te uraditi kutiju onako "od oka puta koren iz Pi" pa se posle natezati sa njom ne bi li izvukli kakav-takav zvuk što najčešće ne uspeva. Verovali ili ne, ima i takvih pristupa i nisu sasvim retki.

Srednjetonski i visokotonski drajveri obično postavljaju manje problema pred graditelja, ali to svakako ne znači da možete da ih "pljesnete" baš bilo gde i u bilo kom odnosu. Uglavnom se sreću dva tipa srednjetonskih drajvera i to klasični, sa konusnom membranom, koji po svom izgledu podsećaju na woofere samo su mnogo manji i takozvani "kalotni" srednjetonci ili "dome-middranger" koje će te prepoznati po tome što su spreda četvrtastog ili okruglog oblika a u sredini imaju jedno poluloptasto ispupčenje prosečno veličine polovine teniske lopte mada ima i većih. Kućište tog tipa je obično sa zadnje strane gde je magnet, potpuno zatvoreno tako da njegova membrana nema nikakvu komunikaciju sa unutrašnjošću zvučne kutije ako je ovaj drajver postavljen na njenu prednju ploču. Sa onim prvim tipom koji podseća na smanjeni woofer je situacija obično drugačija. Njihova "korpa" tj. metalni okvir na kome je postavljena membrana a i magnet, ima više otvora pa se membrana može videti ako gledate sa zadnje strane. Ako se srednjetonac takve konstrukcije postavi na prednju ploču kutije za woofer (kako se to obično i radi) tada će pokreti vazduha unutar kutije nastali od pomeranja membrane woofera uticati i na njegovu membranu što će praviti velika izobličenja ili dovesti do probijanja njegove membrane usled pritiska vazduha iznutra. Da bi se sve to sprečilo, uvek se unutar wooferove kutije pravi još jedna dosta manja za srednjetonac koju zovu "komora" i kod nje je jedino važna zapremina dok je oblik sa stanovišta zvuka nebitan. Renomirani proizvođači takvih drajvera najčešće navode potrebnu zapreminu komore a mnogi proizvode i odgovarajuće gotove komore od vrlo tvrde plastike oblika poluloptasto zarubljene kupe. Ne sme se zaboraviti da se u slučaju kada se za srednjetonac koristi komora unutar kutije woofera, njena zapremina doda na izračunatu zapreminu kutije za woofer! Teško je reći koji tip srednjetonaca je bolji jer kod obe vrste postoje apsolutno izvanredni drajveri. Ja lično (možda i neopravdano) ipak za nijansu više volim kalotne srednjetonce, ali napominjem da je to verovatno višse stvar nekog ličnog ukusa i ugla gledanja nego realnih prednosti i mana drajvera.

Visokotonci ili "tweeter"-i se takođe pojavljuju u više varijanti, ali verujem da ćete se najviše sretati sa tri tipa. Najčešće je to kalotni tip ili "dome tweeter" koji postoji opet u više varijanti u zavisnosti od materijala kalotne membrane, onda trakasti ili "ribbon tweeter" i danas već ređe korišćeni klasični visokotonci sa konusnom membranom koji po dimenzijama i izgledu najviše podsećaju na male zvučnike iz starijih prenosnih tranzistorskih radio-aparata. Tweeteri u suštini ne zahtevaju da budu ugrađeni niukakvu kutiju da bi ispravno funkcionisali, ali opšta zvučna slika može dosta da varira u zavisnosti od toga gde i kako ste ih postavili, odnosno kakav je njihov položaj prema ostalim drajverima i prema celoj kutiji i njenim ivicama. U principu, preporučljivo je montirati ih tako da su različito udaljeni od svih ivica kutije barem za pola prečnika svog kučišta, a isto tako i od ostalih drajvera. Svakako, ovo nije apsolutno obavezno ali je bolje, mada će te naći dosta kutija (čak i boljih) kod kojih to nije tako.

Mnogi će primetiti da nisam pomenuo "piezo-horne" a to je zbog toga što taj tip visokotonaca niukom slučaju ne dolazi u obzir za kutije koje treba da služe za HiFi reprodukciju.

Do sada sam sve vreme govorio o sistemima kod kojih je reprodukcija celog audio opsega podeljena na dva, tri ili više specijalizovanih drajvera. Nije neophodno da to bude tako jer postoji još jedan tip drajvera koji je tako dizajniran da je sposoban da sam prenese tj. reprodukuje veći deo audio opsega. Ti su drajveri bolje poznati kao širokopojasni ili "broadband" ili "full-range" drajveri i postoje takođe u više varijanti prema tehnologiji korišćenoj u njihovoj izradi. Izraz "full range" tj. pun opseg nije baš tačan jer praktično ni jedan od tih drajvera nije sposoban da podjednako kvalitetno prenese pun audio opseg. Najkvalitetniji primerci te grupe su drajveri "Lowther", "Manger" kao i QUAD-ovi elektrostatički zvučnici. Jedna od glavnih prednosti ovih drajvera je to da kod njihove upotrebe otpada potreba za skretnicom i svim problemima i manjkavostima koje ona nosi. Ovakvi drajveri (osim elektrostatičkih) se najčešće ugrađ uju u kutije tipa TL tj. "Transmision Line" ili "Transmisioni vod", a jedan od razloga za to je da većina nije baš velike snage pa je potrebna kutija koja će podići efikasnost sistema. Ipak, za pokrivanje baš celokupnog audio opsega je najčešće potrebno kombinovati takav sistem sa još jednim dodatnim wooferom koji pokriva najdublje tonove. Neki od ovih drajvera to ne traže jer su i sami relativno dobri i u tom najnižem delu opsega ali im tada obično treba dodati tweeter jer ne idu dovoljno visoko.

Jedan od parametara pri izboru drajvera koji je mnogima na prvom mestu (a nebi trebao da bude) je snaga drajvera. Tu treba imati na umu da je oko 60-tak posto snage zvuka pri prosečnom "normalnom" slušanju muzike sadržan u frekvencama do nekih 500-600Hz a njih će najvećim delom prenositi woofer. Zato se u praksi sa dovoljnom sigurnošću može uzeti da je za prosečnu trosistemsku zvučnu kutiju reda 100-tinak vati dovoljan woofer snage oko 80W, srednjetonac snage oko 40W i visokotonac oko 20-tak vati. Ovo se odnosi na ono što JA podrazumevam pod "normalnim" slušanjem HiFi sistema. Za "moderno" slušanje tehno-muzike ili turbo-folka po sistemu "da gruva" sve ovo naravno pada u vodu, ali po meni to i nije HiFi, bar ne u osnovnom smislu tog pojma. Svakako, niko od vas nije obavezan da se slaže samnom po tom pitanju!

### Kutije

Sledeća, ništa manje obimna i kompleksna oblast je pitanje zvučnih kutija. Postoji puno tipova kutija i svaki tip ima svojih prednosti i mana, tako da izbor zavisi od mnogo faktora i nije nimalo jednostavan. Treba uvek biti svestan činjenice da nema vrhunskog zvuka iz male kutije sa malim drajverima. To nije ničija izmišljotina ili ubeđenje već to proizlazi iz prirode i zakona fizike i tako je sviđalo nam se to ili ne. Da ne bude zabune, nisam rekao da nema dobrog zvuka iz male kutije, već da nema "vrhunskog zvuka". Sa time se potpuno slaže najveći deo vrhunskih svetskih stručnjaka za zvučne kutije.

Da bi napravili sto pravilniji izbor, navešću samo neke od važnijih parametara koje bi po meni trebalo uzeti u obzir i koji važe za bilo koji tip kutije. To su: osobine drajvera sa kojima raspolažete, finansije koje su vam na raspolaganju, raspoloživi prostor u sobi u kojoj slušate muziku, vrstu muzike koju pretežno slušate, osobine ostatka sistema kao što je kvalitet i snaga pojačala, prihvatljivost njihovog izgleda i veličine za ostale članove porodice kao i vaše lične opšte preference po pitanju reprodukcije zvuka. Kao što će te već kod prve takve odluke i sami videti, izbor je UVEK neka vrsta kompromisa i na to je bolje da budete spremni već u startu.

Da bi ovaj tutorijal održao jednostavnim, namerno sam izostavio bilo kakve formule za proračune raznih tipova kutija. Drugi razlog za izostavljanje je što verujem da će večina biti dovoljno razumna da sa Interneta "skine" program "WinISD" koji je izvrstan i apsolutno BESPLATAN, a sadrži sve moguće proračune koje za vas obavlja automatski. Takođe sadrži i dosta dobru bazu podataka za priličan broj drajvera a omogućava vam da u bazu unesete i podatke svojih drajvera ako ih on nema. Računa pasivne i aktivne skretnice i L-pad atenuatore, a ima i dobar signal-generator od 10Hz do 10KHz. Svakako da ima i boljih i moćnijih programa ali za početak (pa i mnogo više od toga) WinISD je dovoljan!

### Kompresione kutije

<p>{{< paige/image alt="Kompres" class="rounded-2" src="./images/Kompres.png" title="Kompres" >}}</p>

Najjednostavniji i verovatno najstariji tip zvučnih kutija su potpuno zatvorene ili "kompresione" zvučne kutije (u daljem tekstu "KP" kutije) i kod njih je drajver montiran na jednu od stranica kutije koja je hermetički zatvorena. Ovaj tip zvučnih kutija je u zadnje vreme pomalo potisnut u stranu mada nepravedno jer je po meni to najbolji tip kutija za prve pokušaje samogradnje. Imaju one i drugih interesantnih osobina po kojima nadmašuju neke druge mnogo popularnije tipove. Drajveri u KP kutijama mnogo bolje podnose snagu na niskim frekvencama, ove kutije odlikuje odlična linearnost i tranzijentni odziv, i što je za manje iskusne veoma važno, ovaj tip kutija je najmanje od svih osetljiv na greške u proračunu i izradi a da pri tom krajnji rezultat još uvek bude prihvatljiv. Istina, imaju i mana i najizrazenije su da im je tačka početka pada frekventne karakteristike viša nego kod drugih tipova i da generalno uzevši imaju manju osetljivost tj. traže nešto jače pojačalo za postizanje istog nivoa zvuka u poređnju sa drugim kutijama. Kompresione kutije su zbog svoje odlične linearnosti i tranzijentnog odziva vrlo čest izbor vrhunskih majstora zvučnih kutija, kada grade subwoofer. Na sledećoj slici je data tipična frekventna karakteristika jedne kompresione kutije:

<p>{{< paige/image alt="Close" class="rounded-2" src="./images/Close.png" title="Close" >}}</p>

Uglavnom se razlikuju dva tipa KP kutija: takozvani tip sa "beskonačnom pločom" i tip sa "akustickom suspenzijom". Izraz "beskonačna ploča" nije baš najtačniji i tu se u stvari misli na relativno veliku kutiju (sa relativno velikom prednjom pločom) kod koje je komplijansa (najpribližniji naš izraz bi bio "stišljivost" , "elastičnost") vazduha u kutiji veća od komplijanse "vešanja" drajvera koji se koristi. KP kutije tipa "akustičke suspenzije" su generalno gledano, manje veličine i kod njih je komplijansa vazduha u kutiji barem 3-4 puta (ili više) manja od komplijanse drajvera. Za KP kutiju ćemo se odlučiti na osnovu karakteristika drajvera koji posedujemo i to će biti u slučaju kada nam drajver ima relativno visok "Vas", niži ukupni Q faktor dakle oko 0,2-0,5 , tvrđe tj. manje elastično vešanje (mali hod membrane), relativno malu visinu zavojnice i našto nižu ukupnu masu membrane. Takvom drajveru bi najbolje odgovarala veća kompresiona kutija (mada bi mu odgovarala i Bas-refleks kutija). Sa druge strane, drajveru sa velikim hodom membrane tj. velikom elastičnošću vešanja, sa većom ukupnom masom membrane, sa ukupnim Q faktorom većim od oko 0,4 i sa nižom vrednošću "Vas" i niskom rezonantnom frekvencom će više odgovarati mala KP kutija. Iz ovoga se lepo vide dve stvari koje univerzalno važe: za odluku i projektovanje bilo koje zvučne kutije je neophodno u startu znati neke od parametara drajvera (nisu svi parametri uvek bitni za sve vrste kutija), i drugo, da granice upotrebljivosti drajvera u odnosu na tip kutije nisu oštre. Ima mnogo drajvera koji će sasvim lepo raditi u različitim tipovima kutija ali su kao i uvek prisutni izvesni kompromisi. Praksa je pokazala da se kao gruba smernica za izbor tipa kutije može uzeti odnos drajverovih parametara Fs/Qes. U koliko je taj odnos manji od oko 0,55 verovatno je da će tom drajveru bolje odgovarati kompresiona kutija, a ako je veći od tog broja više će mu odgovarati Bas-refleks kutija. Kao što sam rekao, ta granica uopšte nije striktna i oštra pa če većina drajvera kojima je odnos Fs/Qes između 0,4 i 0,6 verovatno dosta lepo raditi u oba tipa kutije.

Kod izrade KP kutije nije dovoljno da ona nama samo vizuelno bude "zatvorena", već je stvarno neophodno da bukvalno bude hermetički zatvorena. Kod potpuno završene KP kutije sa montiranim zvučnikom, trebalo bi da vazduh ni na koji način ne može na bilo kom mestu ni izaći ni ući u kutiju. Dok to nije postignuto, kutija nije dobra. Kao i kod svake kutije i kod KP kutija se sam proračun može obaviti "peske" tj. uz papir, olovku i kalkulator i korišćenjem formula, ali je to danas već postalo izlisno jer postoji dosta kompjuterskih programa da vam to obave a mnogi su više nego dovolno tačni i dobri za prve godine sticanja iskustva u gradnji zvučnih kutija a pri tome su potpuno besplatni. Kao što sam već ranije napomenuo, jedan od boljih te vrste, koji će za većinu biti sasvim dovoljan je "WinISD" koji je napravio Finac Juha Hartikainen.

### Bas-Reflex kutije

<p>{{< paige/image alt="Bas Refl" class="rounded-2" src="./images/BasRefl.png" title="Bas Refl" >}}</p>

Drugi tip zvučnih kutija, u zadnje vreme mnogo više korišćen nego KP kutije je "Bas-refleks" tip (u daljem tekstu BR). Ovaj tip radi na drugačijem principu jer na površini kutije ima jedan ili više otvora od koga se ka unutrašnjosti kutije proteže tunel ili "port" kako to zovu u svetu, a koji na niskim frekvencama značajno doprinosi zvuku kutije. Pri korišćenju istog drajvera u BR kutiji će imati manje izobličenja, moći će da podnese više snage i imaće nizu prelomnu frekvencu nego da je isti ugrađen u KP kutiju. Ali, ispod te prelomne frekvence drajver postaje "neopterećen" i izoblićenja rapidno rastu, a i tranzijentni odziv BR kutija je dosta lošiji nego kod KP kutija. BR kutije su mnogo osetljivije na greške u proračunu i tokom izrade zbog mnogobrojnih interakcija između različitih parametara pa stvarno nisu preporučljive za početnike. Ovom tipu kutija bi najviše odgovarali wooferi sa Qts izmedju 0,2 i 0,45 a za one sa Qts=0,4 ili više, već vredi ozbiljnije razmisliti o ugradnji u manju KP kutiju umesto u BR, ili ako se radi o dizajnu za subwoofer, možda u band-pass kutiju sa jednim portom. Kod korišćenja BR kutije je preporučljivo obezbediti da pojačalo ne može da proizvede nikakvu značajniju snagu na frekvencama ispod prelomne frekvence kutije jer, kako je maločas rečeno, drajver ispod te frekvence postaje "neopterećen" tj izostaje "potpora" elastičnosti vazduha u kutiji pa membrana može pri većim signalima da se mnogo više pomera u oba pravca što osim velikih izobličenja može dovesti i do trajnog mehaničkog oštećenja zavojnice-namotaja.

<p class="text-center">Tipična frekventna karakteristika jedne Bas-refleks kutije:</p>

<p>{{< paige/image alt="Vent" class="rounded-2" src="./images/Vent.png" title="Vent" >}}</p>

Najkarakterističniji deo BR kutije je takozvani "port" tj. ona refleksna cev (jedna ili više njih) čiji se otvor nalazi na površini kutije. Namerno sam rekao samo "na površini" a ne na prednjoj ploči kutije jer se port može nalaziti gotovo bilo gde na kutiji i uopšte ne mora biti na prednjoj ploči. Za sam rad kutije i funkcionisanje porta je to potpuno nevažno ali može imati uticaja na zvuk takve kutije u zavisnosti od položaja otvora i položaja kutija u prostorji. Port najčešće vodi od otvora na površini ka unutrašnjosti kutije ali ni to nije obavezno jer će isto tako funkcionisati i ako je ceo port spolja, van kutije. Istina, to vizuelno izgleda pomalo idiotski i teško da će te naići na takve kutije ali nije na odmet da znate da je i to moguće. Ono što na funkcionisanje porta može da ima uticaja je blizina okolnih formacija bilo kom otvoru porta. Zato je preporučljivo da se spoljašnji otvor nalazi barem za prečnik porta dalje od ivice obima bilo kog drajvera ili ivice kutije. Isto važi i za drugi-unutrašnji otvor i njegov odnos sa strukturama u unutrašnjosti kutije (unutrašnje površine zidova, pregrade, pojačanja, skretnice, korpe i magneti drajvera). Za njega je još isto tako važno da se ni materijal za ispun kutije nikada ne nađe bliže od tog rastojanja i da se obezbedi da vremenom u toku rada i vibracija, ispun ne može da se "slegne" i približi ili zatvori unutrašnji otvor porta. Pokušajte da uvek ako je moguće, koristite što veći port jer to smanjuje efekat kompresije snage i šumove koji u portu mogu nastati usled brzog kretanja vazduha. Jedna od čestih grešaka kada je port u BR kutiji u pitanju je pogrešna dužina kod dupliranja porta. Konkretan primer iz prakse: ako za neku određenu prelomnu-rezonantnu frekvencu imate po proračunu samo jedan port prečnika 10cm i dužine 14cm i želite da umesto jednog stavite dva ista takva porta prečnika 10cm, svaki će sada biti po 35cm dužine da zadržite istu rezonantnu frekvencu!

Ako radite subwoofer kutiju BR tipa za automobil, uzmite u obzir da kabina auta po prirodi izdiže duboke tonove u opsegu ispod nekih 60-80Hz čak i do 12dB po oktavi. Zbog toga vam se može dogoditi da tačno po proračunu urađen "sub" kod kuće u sobi zvuči izvrsno i ujednačeno a u autu "bubnji". U tom slučaju probajte da namerno "naštelujete" prelomnu frekvencu niže nego što se dobija proračunom.

### Transmission Line (TL) ili Lavirint Kutije

<p>{{< paige/image alt="TL" class="rounded-2" src="./images/TL.png" title="TL" >}}</p>

TL kutije su sasvim poseban tip zvučnih kutija relativno novijeg datuma (početci oko 1960 god.) koje su nastale u procesu traganja za povećanjem efikasnosti i linearnosti odziva, smanjenjem "koloracije" zvuka i boljom ekstenzijom prenosnog opsega ispod rezonanse drajvera.

<p style="color: red;">Mislim da je bitno na samom početku upozoriti manje iskusne da (po mom mišljenju) ovo nikako nije tip kutija za "prve korake" u oblasti zvučnih kutija, jer su veoma zahtevne i kompleksne po mnogim pitanjima i predstavljaju vrlo "krupan zalogaj" i za vrlo iskusne graditelje.</p>

U suštini TL kutije rade na principu "talasovoda" koji okreće fazu zvučnog talasa nastalog sa zadnje strane wooferove membrane pojačavajući na taj način zvuk nastao na prednjoj strani membrane. Za razliku od ostalih tipova, kutije TL tipa bi teoretski trebalo da su nerezonantne omogučavajući da se dobije čist i "neobojen" bas, naravno, ako su dobro urađene. Dobre TL kutije je teško napraviti a da budu male zbog neophodne dužine "talasovoda" koja bi trebala biti 1/4 ili 1/2 ili 3/4 talasne dužine na rezonantnoj frekvenci drajvera. U praksi, te dužine na nižim frekvencama postaju prilične pa recimo talasovod dužine 1/4 talasa na 30Hz iznosi 2,84m! Zbog toga se talasovod nikada ne radi kao prava cev već se više puta savija u kutiji da bi zauzimao manje prostora. Da bi se talasovod fizički skratio pribegava se i njegovom delimičnom ili potpunom punjenju materijalima za ispun zvučnih kutija. Budući da zvuk kroz takve akustičke apsorptivne materijala putuje sporije, talasovod izgleda za zvuk kao da je duži nego što su mu fizičke dimenzije. Ali, iako je korisno iz ugla smanjenja ukupnih dimenzija, ovo rešenje sa skraćenim i još i ispunjenim 1/4 talasovodom je i najkritičnije za uspešnu gradnju i podešavanje jer u tom slučaju počinje sve od svega da zavisi.

Izbor drajvera za TL kutije nije baš uvek lak, jer se pokazalo da relativno manji broj drajvera stvarno dobro rade u TL sistemu. Generalno, odgovarajući drajver bi trebalo da ima prilično niske Qes i Qts od oko 0,3 do 0,4 i relativno visok Qms od oko 3 do 6. U cilju držanja gabarita cele konstrukcije u razumnim granicama, najčešće se koriste drajveri veličine od 10" (inča) ili manji. Veličina drajvera će određivati i veličinu početnog dela talasovoda koja je najčešće 1,2 do 2 puta prečnik drajvera. Talasovod se na svom putu ka izlaznom otvoru na drugom kraju polako sužava. Različiti dizajneri navode vrlo različite koeficijente suženja što će te videti iz sledeće tabele.

TABELA

Kojem će te se vi "carstvu privoleti" ostaje na vama odlučite. Sudeći po vrlo raznolikim odnosima sužavanja, čini se da to i nije posebno presudan faktor budući da TL kutije svih ovih autora veoma dobro zvuče prema izveštajima sa testova. Izgleda da su dosta kritičniji faktori: izbor drajvera i način i gustina ispunjavanja talasovoda damping materijalom kao i vrsta samog materijala. Tu takođe postoje značajna razmimoilaženja među autorima, pa eksperimentisanje izgleda ostaje neminovnost za postizanje dobrih rezultata.

Imajući u vidu namenu ovog tutorijala iznešenu na samom početku, samo ću pomenuti i vrlo sažeto opisati način funkcionisanja još nekih tipova zvučnih kutija.

### Refleksna Band-Pass Kutija

<p>{{< paige/image alt="Band Pass" class="rounded-2" src="./images/BandPas.png" title="Band Pass" >}}</p>

Ovo je prilično specijalizovan tip kutije koji (za razliku od ostalih tipova) omogučava da vi određujete i donju i gornju prelomnu frekvencu sistema.

<p class="text-center" style="color: red;">Ovaj tip kutija se smatra jednim od najtežih za uspešnu izradu i svakako nije za manje iskusne.</p>

U osnovi se sastoji od dve komore od kojih je jedna uvek po bas-refleks principu i najčešće se zove prednja komora. Ona je zajedno sa portom koji sadrži "zadužena" za gornju graničnu frekvencu. Druga komora u kojoj se nalazi sam drajver, može biti bilo potpuno zatvorena, dakle kompresionog tipa ali i bas-refleks tipa tj. kao i prednja komora i određuje donju graničnu frekvencu. Ovaj tip kutije se uglavnom koristi za subwoofere i glavne prednosti su mu relativno manja izobličenja jer je reprodukcija i sa gornje strane karakteristike ograničena i mogućnost korišćenja drajvera sa visim Q faktorom (a to znači sa manjim magnetom tj. jeftinijih).

### Izobarična kutija

<p>{{< paige/image alt="Izobarik" class="rounded-2" src="./images/Izobarik.png" title="Izobarik" >}}</p>

Takođe prilično specijalizovan tip kutija koji ima nekih veoma lepih ali i nekih baš nezgodnih osobina. Glavne prednosti izobarične kutije su mnogo manje dimenzije kutije i kod izvedbe u "A" varijanti mnogo manja izobličenja nego za standardnu konfiguraciju sa jednim drajverom. Nažalost tu od prilike i prestaju pozitivne strane ovog tipa kutije i počinju one negativne (uslovno rečeno). Na toj negativnoj strani su: neophodnost da se koriste dva ista drajvera (dakle duplo skuplje), drugi drajver se mora montirati spolja (slika "A") pa će trebati mnogo ljubavi prema toj konstrukciji da bi je smatrali lepom, osetljivost je duplo manja pa treba dosta snažnije pojačalo za postizanje istog zvučnog pritiska, iz ove konfiguracije se ne može dobiti gotovo ništa od mid-bas spektra pa je neophodno da se radi posebna kutija za mid-bas.

U osnovi, ovaj tip kutija radi po principu sinhronog pokretanja dve membrane koje se sada ponašaju kao jedna. Sami drajveri se povezuju anti-paralelno tj. <span style="color: red;">paralelno ali u protiv fazi</span>

(plus jednog na minus drugog i obrnuto) tako da kada se membrana jednog pomera unapred, membrana drugog ide unazad i obrnuto. Membrane drajvera su i mehanički "spregnute" potpuno hermetički zatvorenom malom vazdušnom komorom koju čini prostor između dve membrane. Na taj način membrane "pomažu" jedna drugoj i stvarno se ponašaju kao jedan veliki drajver ali sa upola manjim "Vas". Stvarno ružan izgled varijante "A" se može izbeći postavljanjem drajvera kao u varijanti "B" tako da se spolja gledano unutrašnji drajver ne može videti pa kutija izgleda kao standardna BR kutija. U slučaju ove konstrukcije, drajveri se električki i dalje vezuju <span style="color: red;">paralelno ali sada u fazi</span>

(plus na plus a minus na minus). Za tu konstrukciju je važno da komora u kojoj je prednji drajver stvarno bude što manja, idealno hermetički zatvorena i da membrana zadnjeg drajvera nikada ne može da dodirne magnet prednjeg drajvera koliko god da krene unapred. Većina onih koji ne znaju da se radi o izobaričnoj konfiguraciji, će biti verovatno fascinirana time koliko dobrog basa se dobija iz tako male kutije. Još jedna pozitivna strana montaže po varijanti "B" je da se za razliku od "A" može očekivati dosta više mid-basa pa verovatno neće biti neophodno da se radi dodatna kutija sa mid-bas drajverom. Ali da stvari ne bi bile samo pozitivne treba napomenuti da kod duže primene veće snage postoji problem hlađenja magneta i kalema prednjeg drajvera koji će biti mnogo topliji nego kod zadnjeg jer se nalaze u maloj hermetičkoj komori pa se teško hlade. Pri značajnom zagrevanju magneta i kalema dolazi do promena karakteristika drajvera pa se tada više ne radi o dva potpuno indentična drajvera što je i bio uslov izobarične konfiguracije.

Postoji još tipova zvučnih kutija ali ih ja ovde neću obrađivati jer po meni spadaju u takve tipove koji traže mnogo više znanja, veštine i iskustva da bi se dobro uradile. One koji tek ulaze u ove "vode" prijateljski savetujem da se prvih godina zadrže na kompresionim ili bas-refleks kutijama i uz to da dosta čitaju kako bi svoje znanje doveli dotle da mogu da pokušaju da se upuste u gradnje složenijih i zahtevnijih sistema.

### Skretnice

Sa izuzetkom širokopojasnih drajvera, svi ostali drajveri su konstruisani i predviđeni da prenose samo jedan deo audio opsega. Van tog opsega oni uglavnom proizvode dosta izobličen zvuk i uz to vrlo smanjenog intenziteta. U koliko im se dovede značajniji nivo audio signala van njihovog predviđenog optimalnog opsega velike su šanse da ih ozbiljno oštetite pa često čak i momentalno uništite, i to se prvenstveno odnosi na tweetere i jednim delom i na srednjetonske drajvere. Zbog toga se između drajvera i pojačala mora nalaziti frekventna skretnica koja će slikovito rečeno "odvojiti" tj. "filtrirati" i na svaki drajver propustiti onaj deo opsega za koji je on predviđen i u kome se ponaša najbolje i najefikasnije.

Postoji više načina da se to postigne, a najklasičniji i u praksi još uvek daleko najviše korišćen način je takozvana "pasivna zvučnička skretnica". To je elektronski sklop sastavljen od induktiviteta, kondenzatora i otpornika u različitim konfiguracijama. U osnovi to su pasivni filteri propusnici niskih ili visokih frekvenci ili njihova kombinacija da se dobije propusnik određenog opsega frekvenci. U najjednostavnijem obliku, skretnica ima samo dva elementa: jedan kalem-induktivitet i jedan kondenzator. To je takozvana "skretnica prvog reda". Takva skretnica se koristi u zvučnim kutijama sa dva drajvera od kojih obično jedan pokriva opseg od najnižih frekvenci a zahvata i deo srednjih frekvenci, odakle nastavlja drugi koji reprodukuje ostatak audio opsega do najviših frekvenci. Jedan takav jednostavan sistem je dat na donjoj slici:

<p>{{< paige/image alt="2 Way 2nd" nclass="rounded-2" src="./images/2way1st.png" title="2 Way 2nd" >}}</p>

Polazim od predpostavke da koliko god da je neko početnik trebalo bi da zna makar osnovne karakteristike elektronskih komponenata. Ako je to tako, onda znate da se uopšteno govoreći, induktivnost i kapacitivnost u kolu naizmenične struje (audio signal koji stiže iz pojačala je naizmenična struja) ponašaju kao veći ili manji otpor prolasku te struje. Taj otpor se ne meri običnim univerzalnim instrumentom već je to takozvani "prividni" otpor tj. reaktansa i može biti induktivna reaktansa (XL) i kapacitivna reaktansa (Xc) i jako su zavisne od frekvence, odnodno menjaju se sa frekvencom. Sa snižavanjem frekvence induktivitet će se ponašati kao sve manji i manji otpor dok će se kondenzator ponašati kao sve veći otpor, i obrnuto. U toku projektovanja zvučne kutije, a znajući karakteristike drajvera koje koristimo, moramo se u jednom momentu odlučiti do koje frekvence ćemo signal propustati na dubokotonski zvučnik a preko te frekvence treba da ga šaljemo visokotonskom zvucčniku. Ta se frekvenca zove prelomna frekvenca skretnice i da bih pokazao kako to sve izgleda na praktičnom primeru uzeću da je prelomna frekvenca 1900Hz tj. 1,9kHz.

<p class="text-center">Prividna otpornost nekog induktiviteta tj. njegova induktivna reaktansa "XL" se računa na sledeći način:</p>

$$
 X_{L} = 2\Pi * f * L &ensp;(X_{L} &ensp;- &ensp;u &ensp;omima; &ensp;f &ensp;- &ensp;u &ensp;hercima; &ensp;L &ensp;- &ensp;u &ensp;henrijima)
$$

<p class="text-center">Dok se kapacitivna reaktansa "Xc" racuna kao:</p>

$$
 X_{C} = \frac{1} {2\Pi * f * C} &ensp;(X_{C} &ensp;- &ensp;u &ensp;omima; &ensp;f &ensp;- &ensp;u &ensp;hercima; &ensp;C &ensp;- &ensp;u &ensp;faradima)
$$

Kod ovog tipa skretnice, na prelomnoj frekvenci i kalem i kondenzator treba da imaju prividnu otpornost (reaktansu) jednaku impedansi drajvera na koji su vezani. Uzećemo da i woofer i tweeter imaju impedanse po 8 oma pa dakle treba proračunati vrednosti induktiviteta kalema i kapaciteta kondenzatora koje na 1900Hz takođe predstavljaju otpornost od 8 oma. Gornje formule se lako transformisu u pogodan oblik tako da se sa leve strane znaka jednakosti nađu L i C.

$$
 L = \frac{X_{L}} {2\Pi * f} = 8 / 6,28 * 1900 = 0,00067H = 0,67mH &ensp;(za &ensp;mH &ensp;pomerate &ensp;zarez &ensp;3 &ensp;mesta &ensp;u &ensp;desno)
$$

$$
 C = \frac{1} {2\Pi * f * X_{C}} = \frac{1} {6,28 x 1900 x 8} = 0,00001F = 10mF &ensp;(za &ensp;mF &ensp;pomerate &ensp;zarez &ensp;6 &ensp;mesta &ensp;u &ensp;desno)
$$

Kalem je vezan u seriju sa namotajem drajvera i izračunali smo ga tako da na frekvenci od 1900Hz ima otpornost-reaktansu od 8 oma, dakle isto toliko kao i otpornost drajvera. Pošto ta dva elementa možemo uprošćeno posmatrati kao dva seriski vezana otpornika od po 8 oma, oni će ulazni napon koji stiže iz pojačala na priključke + i - podeliti tačno na pola pa će na zvučniku biti samo polovina tog napona. Ako nivo signala izrazimo u decibelima (dB) kako je uobičajeno, reći ćemo da je signal koji stiže na drajver oslabljen za 6dB. Kalem ce zadržati tu svoju osobinu slabljenja kako frekvenca ulaznog signala bude rasla, i za svako udvostručenje frekvence, dakle za svaku "oktavu", će oslabljivati signal za dodatnih 6dB. Zbog toga se za ovaj tip skretnica kaže da im je slabljenje "6dB/oktavi". Na 3800Hz će nivo signala na wooferu biti 12dB niži, na 7600Hz će biti 18dB niži, itd. itd.

Isto tako, samo u obrnutom smeru, će se ponašati i tweeter i njegov kondenzator od 10mF. Na 1900Hz će nivo na tweeteru biti 6dB niži nego ulazni nivo na + i - priključcima, i sa opadanjem frekvence će takođe dodatno slabiti signal koji stiže na tweeter za 6dB/oktavi. Dakle, jednu oktavu niže, na 800Hz će nivo na tweeteru biti 12dB niži, na 400Hz će biti 18dB niži, itd. itd.

Nekada nije dovoljno oslabiti signale koji stižu na drajvere za samo 6dB. To je mnogo manje kritično za woofere jer ih gotovo sigurno nećete ni oštetiti ni uništiti ako im dovedete čak i popriličan signal neke više frekvence koju možda i nisu sposobni da reprodukuju. Ali ako na srednjetonac ili još gore, tweeter, dovedete veći nivo niskofrekventnog signala koji je ispod njihovog optimalnog frekventnog opsega, u najboljem slučaju će te dobiti dosta veća izobličenja, ali je i prilično verovatno da ih možete lako uništiti takvim signalom. Kod korišćenja skretnice sa karakteristikom od 6dB/oktavi, nivo signala je još uvek relativno veliki čak i samo jednu-dve oktave niže a većina tweetera ne mogu bez oštećenja podneti takve nivoe van svog propusnog opsega. Zbog toga je nekada potrebno mnogo "oštrije" filtrirati ulazni signal pa se za tu svrhu koristi drugačiji tip skretnica čija je karakteristika slabljenja po oktavi "strmija" i iznosi 12dB/oktavi i naći će te ih takođe i pod nazivom "skretnice drugog reda". Na žalost, to zahteva još dve komponente, tj. još jedan kalem i kondenzator pa se šema malko komplikuje. U osnovnom obliku, šema i formule za izračunavanje vrednosti komponenata izgledaju ovako:

<p>{{< paige/image alt="2 Way 2nd" class="rounded-2" src="./images/2way2nd.png" title="2 Way 2nd" >}}</p>

<p class="text-center"><b>Dvosistemska skretnica drugog reda<br>(12dB/oktavi)</b></p>

$$
 L1 = \frac{Z_{W}} {\Pi * \sqrt2 * f_{LOW}} * 1000 = .....mH
$$

$$
 C1 = \frac{1} {\Pi * \sqrt2 * f_{LOW} * Z_{W}} * 1,000.000 = .....μF
$$

$$
 L2 = \frac{Z_{T}} {\Pi * 2\sqrt2 * f_{HIGH}} * 1000 = .....mH
$$

$$
 C2 = \frac{1} {\Pi * 2\sqrt2 * f_{HIGH} * Z_{T}} * 1,000.000 = .....μF
$$

$$
 Z_{W}    &ensp; ..... &ensp; impedansa &ensp; woofera &ensp; (u &ensp;omima)
$$

$$
 Z_{T}    &ensp; ..... &ensp; impedansa &ensp; tweetera &ensp; (u &ensp;omima)
$$

$$
 f_{LOW}  &ensp; ..... &ensp; granična &ensp; frekvenca &ensp; LOW-PASS &ensp; filtera &ensp; (u &ensp;hercima)
$$

$$
 f_{HIGH} &ensp; ..... &ensp; granična &ensp; frekvenca &ensp; HIGH-PASS &ensp; filtera &ensp; (u &ensp;hercima)
$$

Svakako, postoje i skretnice višeg reda koje još "oštrije" ograničavaju opseg koji propuštaju, kao i skretnice za više drajvera (trosistemske, cetvorosistemske...) ali i jedne i druge po mom mišljenju izlaze iz okvira tutorijala ovog nivoa, pa ih neću ovde ni obrađivati. Njihovo savladavanje ostavljam svakome od vas kada budete savladali ove prve korake jer vam tada, uz malo literature i Interneta, ja više i neću trebati. Nemojte svemu ovome prilaziti olako jer je konstruisanje i izrada dobre trosistemske kutije sa skretnicom višeg reda veoma veliki "zalogaj" i za vrlo iskusne i znanjem potkovane graditelje. Ne zaboravite i da sve skretnice parnog reda, počev od drugog reda pa naviše, unose fazne pomake i kašnjenje signala, pa treba dosta znanja da se to konstrukcijom kutije i rasporedom drajvera ispravi ili ublaži.

Kod nekih skretnica će te na tweeterima a ponekad i na srednjetoncima videti dodatne otpornike (obično malo veće snage) koji služe da oslabe nivo signala na ovim drajverima jer su i tweeteri i srednjetonci najčešće dosta osetljiviji i efikasniji od woofera. U koliko vam je woofer recimo sa SPL=89dB a tweeter sa SPL=94dB, moraćete da između izlaza za tweeter sa skretnice i samog tweetera dodate ovakav oslabljivač tj. atenuator da bi ceo sistem skladno i ujednačeno zvučao inače će visoki biti prenaglašeni. Takođe će te ponekad naći dodatne sklopove u vidu serijski vezanih otpornika, kondenzatora i induktiviteta (mada nekada nisu korišćena sva tri elementa odjednom) i to su dodatci za razne kompenzacije i "poravnavanje" propusne krive zbog nesavršenosti drajvera ili skretnica. Time se pokušava da ceo sistem (skretnica i drajveri) za pojačalo predstavljaju što ravnomernije opterečenje preko celog audio opsega.

Pri izradi skretnica treba posebno voditi računa o kvalitetu komponenata koje se koriste. Kada su u pitanju kalemovi, za svakodnevnu upotrebu (u samogradnji) se najčešće koristi klasična lakirana bakarna žica za motanje transformatora, i trebalo bi da se koristi najdeblja moguća žica (normalno, u razumnim granicama!) jer će kvalitet kalema dosta od toga zavisiti. Treba težiti kad god je to moguće, da omska otpornost gotovog kalema (merena običnim OM-metrom) ne bude veća od 25% otpornosti namotaja drajvera, a najbolje bi bilo da pokušate da pravilnim izborom debljine žice, tu vrednost držite u granicama do 10%. Takođe je poželjno da kalemovi za zvučničke skretnice budu takozvani "vazdušni" tj. bez ikakvog jezgra. Svakako, to se može izvesti do neke granice jer će za visoke vrednosti induktiviteta kalem biti ogromnih dimenzija i težine ako se po svaku cenu radi kao vazdušni. U tim slučajevima se koriste bilo gvoždena jezgra (kao za mrežne transformatore) ili feritna jezgra. Izbor kondenzatora je takođe važan, i uvek je bolje koristiti blok kondenzatore nego bilo koju vrstu elektrolitskih pa makar oni bili i posebno rađeni za zvučničke skretnice. Za velike vrednosti kapaciteta će ipak često biti veoma teško da se nađu odgovarajući blokovi, pa se do nekih (opet kažem razumnih!) granica koriste paralelne kombinacije više blok kondenzatora. Kada baš ne može drugačije, koristite takozvane "bipolarne" elektrolite koji su namenski pravljeni baš za zvucničke skretnice.

I još nešto veoma važno kod dizajniranja skretnica! Prilikom proračuna skretnice NE MOŽETE koristiti podatak o impedansi drajvera onako kako je on obično dat u proizvođačkoj specifikaciji. To je neka prosečna ili nominalna impedansa tog drajvera, ali to ne znači da će on imati tu impedansu na frekvenci koju hoćete da koristite kao prelomnu frekvencu skretnice. Uzmite na primer, bilo koji woofer na svetu!!! kome je nominalna impedansa 8 oma, i garantujem vam da na onoj prelomnoj frekvenci od 1900Hz koju smo koristili u primeru, ni jedan sigurno neće imati impedansu od 8 oma! Za pravilan proračun skretnice MORATE koristiti stvarnu impedansu tog drajvera BAŠ NA TOJ prelomnoj frekvenci, a to će te morati da izmerite jer ona na toj frekvenci neće biti 8 oma. Kako da to uradite, naći će te u TUTORIJALU o određivanju Thiele/Small parametara drajvera. Za drajvere renomiranih proizvođača će te obično dobiti i grafikon impedanse u zavisnosti od frekvence pa nećete morati da merite već potražite vrednost koja vas zanima na grafiku. U koliko ipak sve ovo zanemarite i oslonite se na nominalnu impedansu, proračun će vam biti netačan pa dakle i vrednosti komponenata u skretnici, pa u tom slučaju nemojte ni očekivati da vam to sve zajedno dobro zvuči na kraju!!!
